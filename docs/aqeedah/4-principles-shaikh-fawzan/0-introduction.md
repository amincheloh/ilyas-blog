---
title: หนังสือ อัลเกาะวาอิด อัลอัรบะอ์ (กฎ 4 ประการ)
prev: false
next: ./1
---
[[toc]]
# หนังสือ อัลเกาะวาอิด อัลอัรบะอ์ (กฎ 4 ประการ)
::: tip อัลเกาะวาอิด อัลอัรบะอ์ (กฎ 4 ประการ)
ประพันธ์โดย ชัยคุลอิสลาม มุฮัมมัด บินอับดุลวะฮ์ฮาบ  
อธิบายโดย ชัยค์ศอลิฮ์ บินเฟาซาน อัลเฟาซาน  
แปลและเรียบเรียงโดย อิลยาส เลิศสุขศักดา
:::

**الحمد لله، وصلى الله وسلّم على نبينا محمد وعلى آله وصحبه**

การสรรเสริญทั้งมวลเป็นสิทธิ์ของอัลลอฮ์ การประสาทพรและความสันติสุขจากอัลลอฮ์จงมีแด่นบีของเรามุฮัมมัด และจงมีแด่วงศ์วาน และสาวกของท่าน
อนึ่งนี่คือคำอธิบายสำหรับหนังสืออัลเกาะวาอิด อัลอัรบะอ์ (กฎ 4 ประการ) ซึ่งชัยคุลอิสลามอัลมุญัดดิด (นักฟื้นฟูอิสลาม) มุฮัมมัด บินอับดุลวะฮ์ฮาบ เราะฮิมะฮุลลอฮ์ (ขออัลลอฮ์ทรงเมตตาท่าน) ได้ประพันธ์มันขึ้น สืบเนื่องด้วยฉันไม่เห็นว่ามีใครได้อธิบายมัน ฉันจึงรักที่จะทำการอธิบายมันเท่าที่ความพยายาม และความสามารถของฉันจะทำได้และขอต่ออัลลอฮ์ทรงอภัยโทษสำหรับความบกพร่องในมัน

## ตัวบท

ท่านผู้ประพันธ์หนังสือ เราะฮิมะฮุลลอฮ์ตะอาลา ได้กล่าวว่า

> **بسم الله الرحمن الرحيم
أسأل الله الكريم ربّ العرش العظيم أن يتولاّك في الدنيا والآخرة، وأن يجعلك مبارَكـًا أينما كنت، وأن يجعلك ممّن إذا أُعطيَ شكر، وإذا ابتُلي صبر، وإذا أذنب استغفر، فإنّ هؤلاء الثلاث عنوان السعادة.**

> **ด้วยพระนามของอัลลอฮ์ ผู้ทรงกรุณาปราณี ผู้ทรงเมตตาเสมอ ฉันขอต่ออัลลอฮ์ผู้ทรงเกื้อกูล พระผู้เป็นเจ้าแห่งบัลลังก์อันยิ่งใหญ่ ให้พระองค์ทรงให้การดูแล และการคุ้มครองแก่ท่านทั้งในโลกดุนยานี้ และในโลกหน้าอาคิเราะฮ์ และให้ความจำเจริญแก่ท่าน ไม่ว่าท่านจะอยู่ที่ใดก็ตาม และให้ท่านเป็นผู้ที่เมื่อได้รับ (ความโปรดปราน) ก็ขอบคุณ เมื่อถูกทดสอบก็อดทน และเมื่อกระทำความผิดก็ขออภัยโทษ เพราะแท้จริงสิ่งทั้ง 3 นี้ คือ หัวหน้าของความสุขทั้งหลาย**

## คำอธิบาย

นี่คือ หนังสืออัลเกาะวาอิด อัลอัรบะอ์ (กฎ 4 ประการ) ซึ่งชัยคุลอิสลาม มุฮัมมัด บินอับดุลวะฮ์ฮาบ เราะฮิมะฮุลลอฮ์ ได้ประพันธ์มันขึ้นมา และมันคือสารที่อยู่โดด ๆ แต่ว่าถูกตีพิมพ์มาพร้อมกับหนังสือษะลาษะฮ์อัลอุศูล (รากฐาน 3 ประการ) เนื่องเพราะความจำเป็นที่จะให้สิ่งนี้ได้ไปถึงมือของนักศึกษาหาความรู้ ส่วนคำว่า “อัลเกาะวาอิด (กฎหลายข้อ)” เป็นพหูพจน์ของคำว่า “อัลกออิดะฮ์ (กฎหนึ่งข้อ)” ซึ่ง “อัลกออิดะฮ์” หมายถึง รากฐานซึ่งมีประเด็นมากมายแตกแขนงออกไปจากมัน หรือก็คือมีกิ่งก้านสาขามากมายนั่นเอง

และเนื้อหาของ อัลเกาะวาอิด อัลอัรบะอ์ (กฎ 4 ประการ) ที่ชัยค์ (มุฮัมมัด บินอับดุลวะฮ์ฮาบ) เราะฮิมะฮุลลอฮ์ ได้กล่าวถึงมันนั้นก็คือ ความเข้าใจในเรื่องเตาฮีดและความเข้าใจในเรื่องชิรก์ แล้วอะไรเล่าคือกฎในเรื่องเตาฮีด? อะไรเล่าคือกฎในเรื่องชิรก์? เพราะว่าผู้คนมากมายยังสับสนกับทั้งสองสิ่งนี้ ยังสับสนกับความหมายของเตาฮีดว่ามันคืออะไร  ? ยังสับสนกับความหมายของชิรก์ และแต่ละคนก็ต่างอธิบายทั้งสองเรื่องนี้ไปตามอารมณ์ใฝ่ต่ำของตนเอง แต่ทว่าสิ่งที่จำเป็นนั้น คือการที่เราจะต้องหวนเรื่องการวางกฎของเรา กลับไปสู่คัมภีร์ (อัลกุรอาน) และซุนนะฮ์ เพื่อที่การวางกฎนั้น จะได้เป็นการวางกฎที่ถูกต้อง ปลอดภัย เป็นการวางกฎที่นำมาจากคัมภีร์ของอัลลอฮ์และซุนนะฮ์ของเราะซูลของพระองค์ (ศ็อลลัลลอฮุอะลัยฮิวะซัลลัม) โดยเฉพาะอย่างยิ่งกับสองเรื่องอันสิ่งใหญ่สำคัญนี้ นั่นคือเรื่อง เตาฮีดและชิรก์	

ซึ่งตัวของชัยค์มุฮัมมัดนั้น ท่านไม่เคยอ้างกฎเหล่านี้ จากสิ่งที่มาจากตัวของท่าน หรือความคิดของท่านเอง เหมือนพวกมีความสับสนทั้งหลายแหล่ได้กระทำมัน ทว่าท่านเพียงแต่เอากฎเหล่านี้ มาจากคัมภีร์ของอัลลอฮ์ มาจากซุนนะฮ์ และมาจากชีวประวัติของเราะซูลของอัลลอฮ์ (ศ็อลลัลลอฮุอะลัยฮิวะซัลลัม)
เมื่อท่านได้ทราบถึงกฎต่าง ๆ เหล่านี้ และท่านได้เข้าใจมัน หลังจากนั้น มันก็จะเป็นการง่ายแก่ท่านที่ท่านจะรู้จักกับเตาฮีดซึ่งเป็นสิ่งที่อัลลอฮ์ได้ส่งบรรดาเราะซูลของพระองค์ด้วยการนั้น และประทานบรรดาคัมภีร์ของพระองค์ลงมาก็ด้วยการนั้น และมันยังจะเป็นการง่ายแก่ท่านที่ท่านจะรู้จักกับชิรก์ซึ่งเป็นสิ่งที่อัลลอฮ์ได้เตือนให้ออกห่างและสาธยายถึงความร้ายแรง ความอันตรายของมันในโลกดุนยานี้และในโลกหน้าอาคิเราะฮ์ นี่คือสิ่งที่สำคัญอย่างยวดยิ่ง มันเป็นสิ่งที่จำเป็นสำหรับท่านมากยิ่งกว่าการรู้สิ่งที่เป็นบทบัญญัติเรื่องการละหมาด เรื่องการจ่ายซะกาต และเรื่องอิบาดะฮ์ต่าง ๆ ตลอดจนเรื่องศาสนาเรื่องอื่น ๆ ทั้งหมดอีกด้วย เพราะว่าสิ่งนี้คือเรื่องแรกสุดและเป็นเรื่องที่เป็นรากฐาน เพราะว่าการละหมาด การซะกาต การทำฮัจญ์ หรืออิบาดะฮ์อื่น ๆ นั้น จะถือว่าใช้ไม่ได้ หากมันไม่ได้ตั้งอยู่บนรากฐานของอะกีดะฮ์ที่ถูกต้อง ซึ่งก็คือเตาฮีดที่บริสุทธิ์แด่อัลลอฮ์ ผู้เกรียงไกร ผู้ทรงยิ่งใหญ่นั่นเอง

ท่านผู้ประพันธ์หนังสือเล่มนี้ เราะฮิมะฮุลลอฮ์ ได้เขียนบทเกริ่นนำอันทรงคุณค่าประกอบไว้ด้วยการขอดุอาอ์ให้แก่บรรดานักศึกษาหาความรู้ และเป็นการกระตุ้นให้มีสมาธิกับสิ่งที่ท่านกำลังจะกล่าวถึง ครั้นที่ท่านกล่าวว่า

> **ฉันขอต่ออัลลอฮ์ผู้ทรงเกื้อกูล พระผู้เป็นเจ้าแห่งบัลลังก์อันยิ่งใหญ่ ให้พระองค์ทรงให้การดูแล และการคุ้มครองแก่ท่านทั้งในโลกดุนยานี้ และในโลกหน้าอาคิเราะฮ์ และให้ความจำเจริญแก่ท่าน ไม่ว่าท่านจะอยู่ที่ใดก็ตาม และให้ท่านเป็นผู้ที่เมื่อได้รับ (ความโปรดปราน) ก็ขอบคุณ เมื่อถูกทดสอบก็อดทน และเมื่อกระทำความผิดก็ขออภัยโทษ เพราะแท้จริงสิ่งทั้ง 3 นี้ คือ หัวหน้าของความสุขทั้งหลาย**

นี่คือบทเกริ่นนำอันทรงคุณค่า ซึ่งประกอบไว้ด้วยการขอดุอาอ์จากชัยค์ เราะฮิมะฮุลลอฮ์ ให้แก่ผู้ศึกษาหาความรู้ทุกคนที่ได้เรียนรู้ในเรื่องอะกีดะฮ์ เพื่อที่จะแสวงหาสัจธรรม และเพื่อที่จะได้ออกห่างจากความหลงผิด ออกห่างจากชิรก์จากการเรียนรู้นั้น ทั้งนี้เนื่องจากบุคคลดังกล่าวนี้นี่เอง ที่เป็นผู้ที่คู่ควรแก่การที่อัลลอฮ์จะทรงให้การดูแล และคุ้มครองเขา ทั้งในดุนยา และอาคิเราะฮ์ และเมื่อใดที่อัลลอฮ์ได้ทรงช่วยเหลือ และทรงดูแลเขาคนนั้น ทั้งในโลกดุนยานี้และในโลกหน้าอาคิเราะฮ์แล้ว มันก็จะไม่มีหนทางใด ๆ ที่สิ่งเลวร้ายทั้งหลายทั้งปวง จะมาประสบกับเขาได้ ไม่ว่าจะในเรื่องศาสนาของเขา หรือเรื่องดุนยาเขาก็ตาม อัลลอฮ์ตะอาลา ได้กล่าวว่า

...
